---
tags:
  - PersonalFinance
  - PublishedPosts
---


Sono sempre stato un avido consumatore di caffè e la comodità delle capsule rispetto alla moka è innegabile.
Da qualche giorno ho deciso di acquistare una moka per casa in quanto volevo provare, di tanto in tanto, a gustarmi il caffè lungo che sa molto di infanzia.
Non avrà l'aroma e l'intensità di un caffè in capsula ma chissenefrega, lasciamoci sedurre dalla tradizione ogni tanto!
Dato che in questo blog si parla (anche) di soldi bando alle ciance e proseguiamo con una semplice analisi sui costi di una singola tazzina di caffè utilizzando le capsule o la moka.
Questa analisi è del tutto personale e non vuole essere onnicomprensiva di tutti i possibili casi, vale (almeno) per me.
La moka che utilizzo è una Bialetti New Venus da 4 tazze (anche se di tazze ne fa effettivamente tre) e per caricarla servono esattamente 15g di caffè.
Se la matematica non è un'opinione sono esattamente 5g di caffè a tazzina.
Tramite l'aiuto di un foglio Excel ho quindi disegnato l'andamento del prezzo per tazzina utilizzando del macinato per moka al variare del prezzo al kg di questo ultimo: a partire da un minimo di 6€ al kg (Lavazza rossa in sottocosto all'Esselunga) a un massimo di 50€/kg (non so cosa potrebbe costare così tanto, Illy costa 26€/kg per intenderci).
Ho anche aggiunto una retta costante di 0,15€/tazzina che è il prezzo **minimo** che si può pagare una capsula di caffè.
![[Pasted image 20221121155615.png]]
Come si può notare il punto di break-even è esattamente a 30€/kg: a questo prezzo il costo del caffè della moka è equivalente al costo di un caffè fornito da capsule che costano 15 centesimi l'una.
La differenza di prezzo è quindi impietosa: il caffè in capsula costa anche 5 volte tanto il caffè della moka tralasciando anche l'impatto ambientale delle produzione e smaltimento delle capsule.
All'analisi andrebbe aggiunto anche il differente costo della macchine del caffè: una macchina Nespresso costa una ottantina di euro, contro la ventina di euro per la moka.
Ad oggi scelgo di avere in casa entrambe le soluzioni: le capsule sono estremamente comode quando ci sono ospiti che magari hanno esigenze diverse (deca, orzo, ristretto...) e si ha poco tempo per pulire e sistemare mentre per la quotidianità moka tutta la vita!








