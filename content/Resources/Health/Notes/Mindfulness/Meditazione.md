La meditazione è il processo finalizzato ad ==approfondire attenzione e consapevolezza==, a perfezionarle e a praticarle maggiormente nella nostra vita.
Meditazione vuol dire semplicemente essere ==presenti a se stessi, approfondire la propria autocoscienza==.
Meditazione significa imparare a svincolarsi dalla corrente, sedere sulla sua sponda, ascoltarla, trarne insegnamento e poi sfruttarne le energie per farci guidare anziché dominare. Questo processo non si svolge magicamente da solo. Richiede energia. Noi chiamiamo «pratica » o «pratica di meditazione» lo sforzo di coltivare la nostra capacità di vivere il presente.
«Morendo» ora, in questo modo, in realtà divenite più vivi. Questo è il vantaggio di fermarsi. Non si tratta di un atteggiamento passivo e quando deciderete di riprendere sarà una partenza diversa, poiché vi siete fermati. La pausa contribuisce a rendere più vivaci, ricche e articolate le azioni successive, aiuta a inquadrare nella giusta prospettiva tutte le preoccupazioni e insicurezze. Serve da guida. 
Non sarebbe però preciso definire la meditazione un «atto». È più corretto descriverla come «modo di essere». Quando comprendiamo che «le cose stanno così», ci liberiamo del passato e del futuro, diveniamo consapevoli di ciò che siamo in quel dato momento.
La meditazione è sinonimo della pratica del non-agire in quanto non ci si esercita per perfezionare una capacità o per eseguire qualcosa perfettamente. Ci si applica invece per afferrare e realizzare (rendere reale) il fatto che tutto è già perfetto così com’è. Questo comporta lasciarsi coinvolgere in modo totale dal momento presente nella sua pienezza senza sovrapporvi altro, assimilando la purezza e la freschezza del suo potenziale per dare origine al momento successivo.


## Consapevolezza

Consapevolezza significa prestare attenzione in un modo peculiare: di proposito, nel momento presente e senza presunzione. 
Praticare la consapevolezza può essere semplice, ma non necessariamente facile. E una metodologia che esige sforzo e disciplina perché le forze contrapposte – il nostro abituale automatismo e la scarsa attenzione – sono estremamente resistenti; sono talmente tenaci ed estranee alla nostra consapevolezza da richiedere obbligatoriamente un impegno interiore e un certo tipo di lavoro solo per dare consistenza ai nostri sforzi mirati a captare coscientemente i vari momenti e rinvigorire la consapevolezza.
Esercitarsi alla consapevolezza significa impegnarsi in ogni momento a essere presenti a se stessi.

## Pensieri

Tendiamo a trascurare particolarmente il fatto che virtualmente pensiamo ininterrottamente. Il flusso incessante di pensieri che emana dalla nostra mente ci lascia scarsissimi momenti di sollievo interiore. Da parte nostra ci riserviamo spazio insufficiente per essere veramente noi stessi, senza sentirci costretti a correre costantemente facendo le cose più svariate.
Non siamo capaci di non fare niente: senza leggere alcun libro, senza ascoltare musica… semplicemente rimanere seduti, senza fare nulla. Non siamo capaci perché l’ansia cerca sempre di farci alzare e andare, alzarci e andare, alzarci e andare.
E' l'ansia che ci rende infelici: questa ultima è unicamente una serie di pensieri che si susseguono.
Per combatterla la prima cosa è capire che sto avendo questi pensieri e pensare: “In questo momento preferisco avere questo pensiero oppure preferirei avere la mia pace?”.

## Respiro

==Il respiro è uno dei pochi punti di incontro tra sistema nervoso autonomo e sistema nervoso volontario==. Il respiro è involontario, però siamo anche in grado di controllarlo. Credo che molte pratiche meditative sottolineino l’importanza del respiro perché ==è una porta d’accesso al sistema nervoso autonomo==.
Aiuta molto a concentrare l’attenzione disporre di un cavo d’ancoraggio al momento in atto che serva come guida per ritornare sui propri passi quando la mente divaga. In questi casi la respirazione si dimostra assai utile e può rivelarsi un’autentica alleata.
Per utilizzare la respirazione ai fini della consapevolezza, sintonizzatevi con quella sensazione... la sensazione dell’inspirazione e dell’espirazione che attraversano il vostro corpo. È tutto. Percepire il respiro. Respirare e sapere che state respirando. Questo non significa inspirare a fondo, fare uno sforzo, cercare di provare una sensazione speciale, oppure chiedervi se lo fate bene. Non vuole nemmeno dire soffermarvisi col pensiero. Si tratta solo della sensazione epidermica del proprio respiro in funzione.

## Come meditare

Chiamiamo meditazione formale quel processo per cui ci si ==riserva volutamente un certo tempo per interrompere qualsiasi attività visibile e coltivare l’immobilità, senza un programma prestabilito salvo essere completamente presenti a se stessi in ciascun momento==. Senza agire. Forse tali momenti sono il dono più bello che possiamo fare a noi stessi. 
Accettate senza riserve il presente, le vostre sensazioni e come percepite la situazione. In questi momenti non cercate di cambiare nulla, limitatevi a respirare e rilassarvi. Respirate, lasciate correre; astenetevi dal voler produrre qualcosa di diverso in questo momento; mentalmente ed emotivamente lasciate che questo momento sia esattamente com’è e lasciate a voi stessi la libertà di essere così come siete. 
L’atteggiamento da assumere durante la meditazione consiste semplicemente nel registrare qualsiasi elemento presente nella mente e nel corpo riconoscendolo con spirito neutrale, sapendo che i nostri giudizi sono pensieri inevitabili e necessariamente limitati rispetto all’esperienza.
La concentrazione, indispensabile durante la meditazione si approfondisce riportando continuamente l’attenzione sulla respirazione a ogni accenno di distrazione.
Con l’esercizio prolungato la mente tende a fissarsi sempre meglio sulla respirazione e a notare anche il minimo impulso alla distrazione, lasciandolo immediatamente cadere, concentrandosi sulla respirazione o ritornandovi rapidamente.
Per migliorare la concentrazione mantenete nella mente l’immagine della montagna durante la meditazione formale. Esplorate la sua utilità nell’intensificare la vostra capacità di stare immobili, di sedere per periodi di tempo più prolungati, di fronte alle avversità, difficoltà, bufere o alla monotonia spirituale. Chiedetevi cosa imparate da questo tipo di pratica.

## Quando meditare

Un trucco per la quotidianità. Quando siete a letto, meditate. Sperimenterete una meditazione profonda oppure vi addormenterete. In ogni caso, sarà una vittoria.
Il suggerimento è di meditare un’ora ogni mattina, perché un tempo più breve non è sufficiente per entrare in profondità. Consiglierei, a chi desidera sperimentare la meditazione, di provare per sessanta giorni, un’ora al giorno, come prima cosa al mattino. Dopo circa sessanta giorni, sarete stanchi di ascoltare la vostra mente. Avrete risolto molte questioni oppure le avrete ascoltate a sufficienza tanto da riuscire ad affrontare le paure e i problemi sottostanti. 

### Camminando
Prendete coscienza dei vostri passi, dovunque vi troviate. Rallentate un poco. Concentratevi sul vostro corpo e sul momento presente. Apprezzate il fatto che, a differenza di molti, potete camminare; rendetevi conto di questa possibilità miracolosa e per un momento non date per scontato che il vostro corpo funzioni così meravigliosamente.

### Distesi
Mettersi distesi è un modo meraviglioso di meditare se si riesce a non addormentarsi. Ma se dovesse accadere, il vostro sonno potrebbe essere più riposante se indotto dalla meditazione. Potrete destarvi allo stesso modo, con piena consapevolezza dei primi momenti del risveglio.

### Yoga

Lo [[Yoga|yoga]] vicendevolmente associa movimento e quiete. È una pratica meravigliosamente corroborante e, come nelle altre forme meditative, non ci si pone un obiettivo, ma ci si muove di proposito in questo momento fino ai limiti estremi del corpo. Si esplora un terreno in cui una considerevole intensità di sensazioni può provenire dal distendere, sollevare o mantenere l’equilibrio in configurazioni spaziali insolite di arti, capo e torso. Qui si rimane, di solito più a lungo di quanto vorrebbe parte della mente, unicamente respirando e percependo il proprio corpo.